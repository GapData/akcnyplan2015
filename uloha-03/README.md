# Úloha č. 3

**Úloha**: Vykonať prieskum dopytu verejnosti po najžiadanejších datasetoch a o výsledkoch prieskumu informovať ministrov a vedúcich ostatných ústredných orgánov štátnej správy
<br>
**Zodpovedný**: splnomocnenec vlády SR pre rozvoj občianskej spoločnosti
<br>
**Termín**: 31. marec 2015

## Informácia o realizovanom prieskume

Dňa 25. februára 2015 sa v spolupráci s NASES začala verejná konzultácia k otvoreným dátam. Výzva bola zverejnená na weboch ÚSVROS ([1](http://www.otvorenavlada.gov.sk/vyzva-verejna-konzultacia-datasety-verejnej-spravy/), [2](http://www.tretisektor.gov.sk/vyzva-verejna-konzultacia-datasety-verejnej-spravy/)), [NASES](http://nases.gov.sk/26674/usvros-a-nases-vyhlasuju-verejnu-konzultaciu-s-cielom-zistit-zaujem-o-data-verejnej-spravy.php), [informatizacia.sk](http://www.informatizacia.sk/sledovane_temy-usvros-a-nases-vyhlasili-verejnu-konzultaciu-s-cielom-zistit-zaujem-o-data-verejnej-spravy/19971c) a ďalších. Propagácia prebehla aj cez sociálne médiá (Facebook, Twitter) a špecializované mailing listy, najmä na začiatku a pred koncom kampane.

Taktiež bolo na začiatku aj konci kampane **cez ÚSVROS kontaktovaných viac ako 100 potenciálnych záujemcov** z komerčnej sféry (organizácie, o ktorých vieme, že pracujú s dátami a v minulosti s nami kontaktovali, zväzy, aliancie, komory), tretieho sektora (watchdogové a iné organizácie), organizácie štátnej správy a samosprávy (ministerstvá, ďalšie orgány, ZMOS, Únia miest) a ďalšie organizácie. Títo boli povzbudení, aby oslovili ďalších možných záujemcov.

Dňa 3. marca sa spustila **aj konzultácia v anglickom jazyku** (s lokalizovanou verziou sprievodného listu aj formulára) a oslovení boli možní zahraniční záujemcovia. Propagácia prebehla cez špecializované kanály ako napr. [Platforma ePSI](http://www.epsiplatform.eu/content/open-public-consultation-open-data-slovakia) a taktiež prostredníctvom siete Twitter.

O verejnej konzultácii informoval ÚSVROS aj na odborných podujatiach pre IT komunitu, napr. konferencia [Softecon 2015](http://www.softec.sk/o-firme/softecon/softecon-2015.html) (11. marec) meetup [Rubyslava](https://www.facebook.com/events/799909950056653) (26. február),  či konferencia [Opensource víkend](http://www.soit.sk/sk/aktualne/oit-doma/2015-01-28/241-opensource-vikend-bratislava-14.-15.-marec-2015) (14.-15. marec).

Zber dát prebiehal pomocou technológie Google Forms. Cez slovenskú verziu formulára bolo prijatých **44 odpovedí**, v priebehu prvého dňa po uzávierke (ktorá bola 17.3.2015) ešte ďalšie štyri. Cez anglickú verziu formulára boli napriek propagácii prijaté len tri odpovede (Španielsko, Rakúsko, bližšie nešpecifikovaná krajina). Napriek slabej odozve bola zaznamenaná pozitívna spätná väzba od niekoľkých zahraničných odborníkov na otvorené údaje, ktorí ocenili, že Slovensko sa "nepozerá len dovnútra", ale otvorilo sa aj voči svetu a aspoň dalo možnosť zahraničným záujemcom vyjadriť sa.

**Na určenie prioritných datasetov slúžila táto verejná konzultácia ako primárny zdroj**. Medzi ďalšie zdroje patrí **spätná väzba**, ktorú dostával ÚSVROS v uplynulom období, či už formálne (formou listov a e-mailov) alebo menej formálne (pri osobných stretnutiach alebo telefonicky), rovnako ako pri uplynulom aktívnom získavaní spätnej väzby (hodnotenie uplynulého akčného plánu OGP a pod.). Ďalším zdrojom pre určenie priorít boli **požiadavky medzinárodných benchmarkov alebo indexov**, najmä OECD, OKFN Index či Open Data Barometer. Spätná väzba zozbieraná v rámci verejnej konzultácie sa požiadavkami benchmarkov a indexov veľmi silno prekrývala.

ÚSVROS pri zostavovaní rebríčka najžiadanejších datasetov prihliadal aj na to, **aké aplikácie postavené na dátach existujú doma a aké sú populárne v zahraničí**: ich vývojári musia často dáta do nich získavať prácne a bolo by vhodné im túto prácu uľahčiť a povzbudiť vznik a vylepšovanie aplikácií. Toto je "ovocie, ktoré visí nízko" a treba ho pozbierať. Je vhodné **prioritne publikovať také dáta, ktoré nájdu rýchle využitie**. Ceníme si preto, že viacerí vývojári sa zapojili do prieskumu a poskytli aj konkrétne hodnotné podnety, ako publikovanie dát vylepšiť.

## Zistenia verejnej konzultácie

Vo verejnej konzultácii sa repondenti vyjadrili k dvom typom údajov -- tým, ktoré neboli zverejnené a tým, ktoré zverejné sice sú, ale spôsobom, ktorý sťažuje použitie. Zástupcom verejnej správy odporúčame zoznámiť sa s výsledkami.

Niektoré odpovede boli **málo konkrétne** na to, aby sa dali priamo vyhodnotiť ("údaje samospráv", "číselníky", "práca s mládežou", "informácie o školstve", "všetky údaje, ktoré nie sú tajné"). Poukazujú však aj napriek tomu na skutočnosť, že je tu vnímanie, že niektoré typy údajov by mali byť zverejňované vo väčšej šírke. Niektoré žiadané dáta sú podľa nášho vedomia **v správe súkromných subjektov** ("údaje pokrytia mobilnými operátormi") -- a na rozhodnutie o zverejnení či nezverejnení má vplyv správca ("majiteľ") dát. Niektoré požadované dáta (napr. "faktúry z Bratislavy") síce patria do verejnej správy, no nie sú v kompetencii štátnej správy, ale samospráv. V praxi to znamená, že kým napr. ministerstvo má priamy dosah na zverejnenie "svojich" dát, **samosprávam zverejnenie konkrétnych dát priamo prikázať nemôže**, môže na ne vplývať len nepriamo, prostredníctvom legislatívy (napr. "infozákon"). Niektoré samosprávy však robia zaujímavé aktivity v oblasti otvorených dát a ZMOS aj Únia miest o tému prejavujú záujem. Aktívni občania sa môžu zapojiť tým, že svojej domácej samospráve s publikovaním dát poradia a pomôžu jej s nasadením vhodnej technológie.

Boli aj požiadavky na sprístupnenie údajov, ktoré nie je možné zverejniť kvôli tomu, že obsahujú **osobné údaje alebo iné chránené údaje**. Niekedy je možné dataset, ktorý sa nedá sprístupniť ako celok, **anonymizovať či agregovať** (napr. sa môže zverejneniť informácia o popularite mien z Registra obyvateľov alebo publikovať agregáty o celkovom množstve vyzbieraných daní či úspešnosti výberu v rôznych regiónoch), inokedy zmysluplná anonymizácia možná nie je. Niektorí respondenti mali záujem o dáta, ktoré už k dispozícii sú (napr. účtovné závierky), čo je signál, že je potrebné **zlepšiť komunikáciu a propagovať dostupné datasety** a služby. Toto šírenie povedomia je jedna z vhodných oblastí, na ktorej môže spolupracovať štátna správa s OpenData komunitou.

## Vyhodnotenie dopytu

Ako prioritné datasety boli vyhodnotené nasledovné datasety **[POZOR, DRAFT: bude sfinalizované do 2015-03-31]**:

- **Kataster nehnuteľností (ÚGKK)**. Katastrálne dáta boli suverénne najžiadanejšie. Účastníci verejnej konzultácie majú záujem o vektorové aj popisné údaje (LV, konania), preferujú prístup bez CAPTCHA, bez obmedzenia počtu dotazov, cez REST API, s pravidelnou aktualizáciou.
- **Výsledky volieb (Štatistický úrad)**. Výsledky volieb sú síce k dispozícii, ale ich strojové spracovanie je problematické a treba ho zlepšiť.
- **Údaje zo sčítania obyvateľov, obyvateľov, domov a bytov (Štatistický úrad)**. Údaje sú dostupné, ale podľa spätnej väzby z verejnej konzultácie sú licenčne nejasné a je potrebné zlepšiť ich strojovú spracovateľnosť.
- **Obchodný register (Ministerstvo spravodlivosti)**. Formát by mal byť vhodný pre strojové spracovanie, zvážiť by sa malo doplnenie o dátum narodenia (ktorý je k dispozícii pri osobnom nahliadnutí), alebo aspoň jeho časť (napr. rok). V budúcnosti by sa mal sprístupniť Register právnických osôb.
- **Register adries (Ministerstvo vnútra)**. Prístup do tohoto kľúčového registra v strojovo spracovateľnej forme bol žiadaný v konzultácii a opakovane aj mimo nej. Je dôležitý sprístupniť ho v plnej šírke aj preto, že mnohé iné údaje, ktoré obsahujú adresy, by sa mali viazať práve naň.
- **Živnostenský register (Ministerstvo vnútra)**. Je potrebná strojovo spracovateľná forma a doriešenie licencií.
- **Dáta o dopravných nehodách (Ministerstvo vnútra, PPZ)**. Aby boli dáta užitočné, musia byť granulárne: presné miesto a čas nehody, štruktúra účastníkov (auto-auto, auto-chodec, auto-statická vec, auto-bicykel a pod.), zavinení a výsledku (zranenie: nie/ľahké/ťažké/smrť, na koho strane). PPZ zverejňuje ročnú agregovanú nehodovosť podľa vybraných kritérií, tá ale nestačí. Dáta patrili v konzultácii medzi najžiadanejšie, nachádzajú sa aj v benchmarkoch OECD.
- **Dáta o kriminalite (Ministerstvo vnútra, PPZ)**. Tieto dáta žiadajú nielen benchmarky OECD, ale aj vývojári a verejnosť.
- **Cestovné poriadky (Ministerstvo dopravy, výstavby a regionálneho rozvoja)**. Záujem je o diaľkovú, prímestskú aj mestskú hromadnú dopravu (dáta sú dôležité na vypočítanie reálnej dostupnosti zaostalých regiónov), autobusy aj vlaky všetkých registrovaných prepravcov, vrátane súkromných. Na zverejnenie by sa mal použiť štandardný formát, napr. GTFS. Cestovné poriadky schvaľujú dopravné úrady, pre ich nahranie existuje [CIS CP](http://www.ciscp.sk/). Dáta ale nie sú verejne dostupné. O CIS CP pred niekoľkými rokmi písal [Bus portál](https://web.archive.org/web/20150330043926/http://www.busportal.sk/modules.php?name=article&sid=5562). Pre budúcnosť by bolo dobré uvažovať o sprístupnení dát z palubných počítačov (napr. poloha dopravného prostriedku MHD v reálnom čase). Tieto sa môžu využiť pre optimalizáciu trás, ale aj užitočnejšie mobilné aplikácie.
- **Poštové smerovacie čísla (Ministerstvo dopravy, výstavby a regionálneho rozvoja, Slovenská pošta)**. Údaje o PSČ sú síce dostupné, ale v uzavretom formáte (Excel), nie je explicitne deklarovaná licencia. Bolo by vhodné zvážiť doplnenie GPS polohy jednotlivých pôšt (aby sa dali zobraziť na mape) -- táto sa síce dá vypočítať, ale bez garancie dát z Registra adries je nejasná.
- **Aktuálny stav a znečistenie životného prostredia (Ministerstvo životného prostredia, SHMÚ)**. Okrem Indexu OKFN mali záujem o dáta zbierané senzormi (voda, pôda, vzduch) v strojovo spracovateľnej podobe aj mnohí záujemci (sú dôležité nielen pre praktický život, ale aj pre výskum či inovácie v poľnohospodárstve a priemysle). Okrem súčasnej zlej strojovej spracovateľnosti dát je problémom aj licenčná politika. Pre maximálnu užitočnosť by bolo vhodné sprístupniť aj historické dáta. **Dáta týkajúce sa životného prostredia (les, vodné toky, chránené územia) a jeho aktuálneho stavu (počasie, znečistenie) patrili v konzultácii medzi najžiadanejšie**.
