# Akčný plán OGP na rok 2015

Vláda SR na svojom [rokovaní 11. februára 2015](http://www.rokovania.sk/Rokovanie.aspx/RokovanieDetail/785) schválila [návrh Akčného plánu Iniciatívy pre otvorené vládnutie v SR na rok 2015](http://www.rokovania.sk/Rokovanie.aspx/BodRokovaniaDetail?idMaterial=24263), ktorý predložil podpredseda vlády a minister vnútra SR Robert Kaliňák. Návrh akčného plánu vypracoval [Úrad splnomocnenca vlády SR pre rozvoj občianskej spoločnosti (ÚSVROS)](http://www.tretisektor.gov.sk/), ktorý [v SR zastrešuje aktivity](http://www.otvorenavlada.gov.sk/) súvisiace s členstvom v Iniciatíve pre otvorené vládnutie, ktorej je [Slovensko od roku 2011 členom](http://www.opengovpartnership.org/country/slovakia).

## Prečo GitHub

Na podporu riešenia niektorých úloh Akčného plánu Iniciatívy pre otvorené vládnutie (anglicky Open Government Partnership / OGP) na rok 2015 začal ÚSVROS využívať GitHub. Chceme sa priblížiť technologickej komunite, **bližšie s ňou spolupracovať a pomôcť jej realizovať nápady** na zlepšenie fungovania vecí verejných. Veríme, že transparentná komunikácia, aká je bežná pri otvorených softvérových projektoch, je dobrou cestou vpred.

Otvorenosť vytvára príležitosti: publikované dáta a publikovaný obsah sa môžu **využiť novým a nečakaným spôsobom**. Preto aj materiály, z ktorých niektoré sú určené pre konkrétne orgány štátnej správy, dávame k dispozícii online, všetkým. Na čo je to dobré? Pretože sa môžu zísť aj tým, ktorým sme ich neposlali priamo. A prečo práve GitHub? Lebo je v súčasnosti jednou z najlepších platforiem na spoluprácu: informácie ako návody či metodiky sa môžu **priebežne vylepšovať, spoločne s ostatnými**. Štátni zamestnanci, ale ani komerční vývojári nemôžu myslieť na všetko. Ale všetci spoločne vymyslia a vytvoria viac. GitHub má na to [vhodné mechanizmy](https://help.github.com/articles/using-pull-requests/).

Kým jednotlivci aj komerčné organizácie môžu robiť čokoľvek, čo im zákon nezakazuje, vo verejnej správe je to inak: tá má vykonávať úlohy, ktoré jej zákon ukladá a nemôže konať celkom svojvoľne. Nepochopenie tohoto základného rozdielu vedie v niektorých situáciách k napätiu a frustrácii na oboch stranách: jednotlivci majú **nerealistické očakávania a sťažujú sa potom na neflexibilitu** a pomalosť úradov (ktorá môže mať objektívne príčiny), niektorí úradníci zas odlišný režim fungovania využívajú na to, že ani len neuvažujú nad zlepšovaním servisu, ktorý poskytujú a verejnosť odbijú konštatovaním "zákon mi to neprikazuje" alebo "toto je v kompetencii niekoho iného, ja s tým nič neurobím".

Veríme, že otvorenejšia komunikácia pomôže prispieť k porozumeniu, zvýšeniu efektivity, ale aj konštruktívnym nápadom. Úrady môžu zlepšovať svoj servis daňovým poplatníkom, ale zároveň aj samé čerpať zo spolupráce výhody. Slovenská [mapa zločinu](http://mapazlocinu.sk/) môže byť ešte zaujímavejšia a užitočnejšia, keď budú k dispozícii dáta o kriminalite až na úroveň mesiacov a ulíc, ako vo [Veľkej Británii](http://www.police.uk/metropolitan/00BK17N/crime/), nie iba štatistické agregáty s nízkym rozlíšením. Keď vývojári "zvonku" majú k dispozícii kvalitné dáta, často vytvoria aj také aplikácie, ktoré môže používať aj sama verejná správa.

## Úlohy akčného plánu

- [Úloha 1: Vypracovať zoznam datasetov + plán publikovania](uloha-01)
- [Úloha 2: Zverejňovať datasety podľa plánu](uloha-02)
- [Úloha 3: Vykonať prieskum po najžiadanejších datasetoch](uloha-03)
- [Úloha 4: Prednostne publikovať prioritné datasety](uloha-04)
- [Úloha 5: Vypracovať OpenData stratégiu a predložiť ju vláde](uloha-05)

## Licencia

[![CC Zero](https://licensebuttons.net/p/zero/1.0/88x31.png)](https://creativecommons.org/publicdomain/zero/1.0/)

Na texty v tomto GitHub repozitári (stránky README.md) sa vzťahuje licencia / vyhlásenie o zrieknutí sa práv [Creative Commons Zero](https://creativecommons.org/publicdomain/zero/1.0/), ak nie je uvedené inak.
